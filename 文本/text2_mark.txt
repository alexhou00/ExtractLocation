






高附高附國在大月氏西南，亦大國也。其俗似天竺，而弱，易服。善賈販，內富於財。所屬無常，天竺、罽賓、安息三國強則得之，弱則失之，而未嘗屬月氏。漢書以為五翖侯數，非其實也。後屬安息。及月氏破安息，始得高附。
天竺天竺國一名身毒，在月氏之東南數千里。俗與月氏同，而卑溼暑熱。其國臨大水。乘象而戰。其人弱於月氏，脩浮圖道，不殺伐，遂以成俗。一浮圖即佛也。從月氏、高附國以西，南至西海，東至磐起國，東至磐起國　按：校補謂通志「起」作「越」。皆身毒之地。身毒有別城數百，城置長。別國數十，國置王。雖各小異，而俱以身毒為名，其時皆屬月氏。月氏殺其王而置將，令統其人。土出象、犀、瑇瑁、金、銀、銅、鐵、鉛、錫，西與大秦通，有大秦珍物。又有細布、好毾登毛、二毾音它闔反。登毛音登。埤蒼曰：「毛席也。」釋名曰：「施之承大牀前小榻上，登以上牀也。」諸香、石蜜、胡椒、薑、黑鹽。

和帝時，數遣使貢獻，後西域反畔，乃絕。至桓帝延熹二年、四年，頻從日南徼外來獻。
世傳明帝夢見金人，長大，頂有光明，以問羣臣。或曰：「西方有神，名曰佛，其形長丈六尺而黃金色。」帝於是遣使天竺問佛道法，遂於中國圖畫形像焉。楚王英始信其術，中國因此頗有奉其道者。後桓帝好神，數祀浮圖、老子，百姓稍有奉者，後遂轉盛。
東離東離國東離國　按：校補謂通志作「車離國」，東車易譌，未詳孰是。居沙奇城，在天竺東南三千餘里，大國也。其土氣、物類與天竺同。列城數十，列城數十　按：校補謂通志「列」作「別」。皆稱王。大月氏伐之，遂臣服焉。男女皆長八尺，而怯弱。乘象、駱駞，往來鄰國。有寇，乘象以戰。
栗弋栗弋國屬康居。出名馬牛羊、蒲萄眾果，其土水美，故蒲萄酒特有名焉。
嚴嚴國在奄蔡北，屬康居，出鼠皮以輸之。
奄蔡奄蔡國改名阿蘭聊國，居地城，屬康居。土氣溫和，多楨松、白草。一前書音義曰：「白草，草之白者。」又云：「似莠而細，熟時正白，牛馬所食焉。」民俗衣服與康居同。
莎車莎車國西經蒲犂、無雷至大月氏，東去洛陽萬九百五十里。
匈奴單于因王莽之亂，略有西域，唯莎車王延最強，不肯附屬。元帝時，嘗為侍子，長於京師，慕樂中國，亦復參其典法。常勑諸子，當世奉漢家，不可負也。天鳳五年，延死，謚忠武王，子康代立。
光武初，康率傍國拒匈奴，擁衞故都護吏士妻子千餘口，檄書河西，問中國動靜，自陳思慕漢家。建武五年，河西大將軍竇融乃承制立康為漢莎車建功懷德王、西域大都尉，五十五國皆屬焉
九年，康死，謚宣成王。弟賢代立，攻破拘彌、西夜國，皆殺其王，而立其兄康兩子為拘彌、西夜王。十四年，賢與鄯善王安並遣使詣闕貢獻，於是西域始通。葱領以東諸國皆屬賢。十七年，賢復遣使奉獻，請都護。天子以問大司空竇融，以為賢父子兄弟相約事漢，款誠又至，宜加號位以鎮安之。帝乃因其使，賜賢西域都護印綬，及車旗黃金錦繡。敦煌太守裴遵上言：「夷狄不可假以大權，又令諸國失望。」詔書收還都護印綬，更賜賢以漢大將軍印綬。其使不肯易，遵迫奪之，賢由是始恨。而猶詐稱大都護，移書諸國，諸國悉服屬焉，號賢為單于。賢浸以驕橫，重求賦稅，數攻龜茲諸國，諸國愁懼。

二十一年冬，車師前王、鄯善、焉耆等十八國俱遣子入侍，獻其珍寶。及得見，皆流涕稽首，願得都護。天子以中國初定，北邊未服，皆還其侍子，厚賞賜之。是時賢自負兵強，欲并兼西域，攻擊益甚。諸國聞都護不出，而侍子皆還，大憂恐，乃與敦煌太守檄，願留侍子以示莎車，言侍子見留，都護尋出，冀且息其兵。裴遵以狀聞，天子許之。二十二年，賢知都護不至，遂遺鄯善王安書，令絕通漢道。安不納而殺其使。賢大怒，發兵攻鄯善。安迎戰，兵敗，亡入山中。賢殺略千餘人而去。其冬，賢復攻殺龜茲王，遂兼其國。鄯善、焉耆諸國侍子久留敦煌，愁思，皆亡歸。鄯善王上書，願復遣子入侍，更請都護。都護不出，誠迫於匈奴。天子報曰：「今使者大兵未能得出，如諸國力不從心，東西南北自在也。」東西南北自在也　按：王先謙謂疑「在」為「任」之譌，言任所歸向也。於是鄯善、車師復附匈奴，而賢益橫。

媯塞王自以國遠，遂殺賢使者，賢擊滅之，立其國貴人駟鞬為媯塞王。賢又自立其子則羅為龜茲王。賢以則羅年少，乃分龜茲為烏壘國，徙駟鞬為烏壘王，又更以貴人為媯塞王。數歲，龜茲國人共殺則羅、駟鞬，而遣使匈奴，更請立王。匈奴立龜茲貴人身毒為龜茲王，龜茲由是屬匈奴。
賢以大宛貢稅滅少，自將諸國兵數萬人攻大宛，大宛王延留迎降，賢因將還國，徙拘彌王橋塞提為大宛王。而康居數攻之，橋塞提在國歲餘，亡歸，賢復以為拘彌王，而遣延留還大宛，使貢獻如常。賢又徙于窴王俞林為驪歸王，立其弟位侍為于窴王。歲餘，賢疑諸國欲畔，召位侍及拘彌、姑墨、子合王，盡殺之，不復置王，但遣將鎮守其國。位侍子戎亡降漢，封為守節侯。

莎車將君得在于窴暴虐，百姓患之。明帝永平三年，其大人都末出城，見野豕，欲射之。欲射之　按：類聚九十四引張璠漢紀，「射」作「搏」。豕乃言曰：「無射我，無射我　按：類聚九十四、御覽九百三引張璠漢紀，「射」並作「殺」。我乃為汝殺君得。」都末因此即與兄弟共殺君得。而大人休莫霸復與漢人韓融等殺都末兄弟，自立為于窴王，復與拘彌國人攻殺莎車將在皮山者，引兵歸。於是賢遣其太子、國相，將諸國兵二萬人擊休莫霸，霸迎與戰，莎車兵敗走，殺萬餘人。賢復發諸國數萬人，自將擊休莫霸，霸復破之，斬殺過半，賢脫身走歸國。休莫霸進圍莎車，中流矢死，兵乃退。

于窴國相蘇榆勒等共立休莫霸兄子廣德為王。匈奴與龜茲諸國共攻莎車，不能下。廣德承莎車之敝，使弟輔國侯仁將兵攻賢。賢連被兵革，乃遣使與廣德和。先是廣德父拘在莎車數歲，於是賢歸其父，而以女妻之，結為昆弟，廣德引兵去。明年，莎車相且運等一且音子余反。下同。患賢驕暴，密謀反城降于窴。二反音番。于窴王廣德乃將諸國兵三萬人攻莎車。賢城守，使使謂廣德曰：「我還汝父，與汝婦，汝來擊我何為？」廣德曰：「王，我婦父也，久不相見，願各從兩人會城外結盟。」賢以問且運，且運曰：「廣德女壻至親，宜出見之。」賢乃輕出，廣德遂執賢。而且運等因內于窴兵，虜賢妻子而并其國。鎖賢將歸，歲餘殺之。

匈奴聞廣德滅莎車，遣五將發焉耆、尉黎、尉黎　按：王先謙謂前書鄭吉傳作「尉黎」，餘皆作「尉犂」。龜茲十五國兵三萬餘人圍于窴，廣德乞降，以其太子為質，約歲給罽絮。冬，匈奴復遣兵將賢質子不居徵立為莎車王，廣德又攻殺之，更立其弟齊黎為莎車王，章帝元和三年〔也〕。章帝元和三年〔也〕　據刊誤補。時長史班超發諸國兵擊莎車，大破之，由是遂降漢。事已具班超傳。

莎車東北至疏勒。莎車東北至疏勒　按：丁謙後漢書西域傳地理考證謂前書言西至疏勒，疏勒傳作南至莎車，兩傳互證，則當云西北至疏勒，此作「東北」，誤。
疏勒疏勒國去長史所居五千里，去洛陽萬三百里。領戶二萬一千，領戶二萬一千　按：「戶」原譌「兵」，逕改正。又按：王先謙謂下脫口數。勝兵三萬餘人。
明帝永平十六年，龜茲王建攻殺疏勒王成，自以龜茲左侯左侯　按：王先謙謂據前書，疏勒但有左右將、左右騎君，而無左侯，此「左侯」疑「左將」之誤。若以焉耆傳例之，或亦當作「左候」。兜題為疏勒王。冬，漢遣軍司馬班超劫縛兜題，而立成之兄子忠為疏勒王。忠後反畔，超擊斬之。事已具超傳。
安帝元初中，疏勒王安國以舅臣磐有罪，徙於月氏，月氏王親愛之。後安國死，無子，母持國政，與國人共立臣磐同產弟子遺腹為疏勒王。臣磐聞之，請月氏王曰：「安國無子，種人微弱，若立母氏，我乃遺腹叔父也，我當為王。」月氏乃遣兵送還疏勒。國人素敬愛臣磐，又畏憚月氏，即共奪遺腹印綬，迎臣磐立為王，更以遺腹為磐稾城侯。後莎車〔連〕畔于窴，後莎車〔連〕畔于窴　據汲本、殿本補。按：通志亦有「連」字。屬疏勒，疏勒以強，故得與龜茲、于窴為敵國焉。

順帝永建二年，臣磐遣使奉獻，帝拜臣磐為漢大都尉，兄子臣勳為守國司馬。五年，臣磐遣侍子與大宛、莎車使俱詣闕貢獻。陽嘉二年，臣磐復獻師子、封牛。至靈帝建寧元年，疏勒王漢大都尉於獵中為其季父和得所射殺，和得自立為王。（五）〔三〕年，（五）〔三〕年　據汲本、殿本改。涼州刺史孟佗遣從事任涉將敦煌兵五百人，與戊（己）司馬曹寬、與戊（己）司馬曹寬　據刊誤刪。按：集解引惠棟說，謂據曹全碑，全字景完，拜西域戊部司馬，討疏勒，無「己」字，與劉說合。王先謙謂其名是「全」，碑有塙證。范去漢二百餘年，而傳錄文字脫落，完寬字形相似，故「完」誤為「寬」也。西域長史張晏，將焉耆、龜茲、車師前後部，合三萬餘人，討疏勒，攻楨中城，四十餘日不能下，引去。其後疏勒王連相殺害，朝廷亦不能禁。

東北經尉頭、溫宿、姑墨、龜茲至焉耆。
焉耆焉耆國王居南河城，王居南河城　按：集解引惠棟說，謂前書云治員渠城，袁紀作「河南城」。北去長史所居八百里，東去洛陽八千二百里。戶萬五千，口五萬二千，勝兵二萬餘人。其國四面有大山，與龜茲相連，道險阸易守。有海水曲入四山之內，周匝其城三十餘里。
永平末，焉耆與龜茲共攻沒都護陳睦、副校尉郭恂，殺吏士二千餘人。至永元六年，都護班超發諸國兵討焉耆、危須、尉黎、山國，遂斬焉耆、尉黎二王首，傳送京師，縣蠻夷邸。一蠻夷皆置邸以居之，若今鴻臚寺也。超乃立焉耆左（侯）〔候〕元孟為王，超乃立焉耆左（侯）〔候〕元孟為王　王先謙謂當據班超傳作「候」，今據改。尉黎、危須、山國皆更立其王。至安帝時，西域背畔。延光中，超子勇為西域長史，復討定諸國。元孟與尉黎、危須不降。永建二年，勇與敦煌太守張朗擊破之，元孟乃遣子詣闕貢獻。

蒲類蒲類國居天山西疏榆谷，東南去長史所居千二百九十里，去洛陽萬四百九十里。戶八百餘，口二千餘，勝兵七百餘人。廬帳而居，逐水草，頗知田作。有牛、馬、駱駞、羊畜。能作弓矢。國出好馬。
蒲類本大國也，前西域屬匈奴，而其王得罪單于，單于怒，徙蒲類人六千餘口，內之匈奴右部阿惡地，因號曰阿惡國。南去車師後部馬行九十餘日。人口貧羸，逃亡山谷閒，故留為國云。
移支移支國居蒲類地。戶千餘，口三千餘，勝兵千餘人。其人勇猛敢戰，以寇鈔為事。皆被髮，隨畜逐水草，不知田作。所出皆與蒲類同。
東且彌東且彌國東去長史所居八百里，去洛陽九千二百五十里。戶三千餘，口五千餘，勝兵二千餘人。廬帳居，逐水草，頗田作。其所出有亦與蒲類同。所居無常。
車師車師前王居交河城。河水分流繞城，故號交河。去長史所居柳中八十里，東去洛陽九千一百二十里。領戶千五百餘，口四千餘，勝兵二千人。
後王居務塗谷，去長史所居五百里，去洛陽九千六百二十里。領戶四千餘，口萬五千餘，勝兵三千餘人。
前後部及東且彌、卑陸、蒲類、移支，是為車師六國，北與匈奴接。前部西通焉耆北道，後部西通烏孫。
建武二十一年，與鄯善、焉耆遣子入侍，光武遣還之，乃附屬匈奴。明帝永平十六年，漢取伊吾盧，通西域，車師始復內屬。匈奴遣兵擊之，復降北虜。和帝永元二年，大將軍竇憲破北匈奴，車師震慴，前後王各遣子奉貢入侍，並賜印綬金帛。八年，戊己校尉索頵欲廢後部王涿鞮，立破虜侯細致。涿鞮忿前王尉卑大賣己，涿鞮忿前王尉卑大賣己　集解引惠棟說，謂「尉卑大」通鑑作「尉畢大」。通鑑異字，大要本袁宏紀也。因反擊尉卑大，獲其妻子。明年，漢遣將兵長史王林，發涼州六郡兵及羌（虜）胡二萬餘人，發涼州六郡兵及羌（虜）胡二萬餘人　據王先謙說刪。按：通志無「虜」字。以討涿鞮，以討涿鞮　「鞮」原譌「鞬」，逕改正。獲首虜千餘人。涿鞮入北匈奴，漢軍追擊，斬之，立涿鞮弟農奇為王。至永寧元年，後王軍就及母沙麻反畔，殺後部司馬及敦煌行事。一司馬即屬戊校尉所統也。和帝時，置戊己校尉，鎮車師後部。行事謂前行長史索班。至安帝延光四年，長史班勇擊軍就，大破，斬之。

順帝永建元年，勇率後王農奇子加特奴及八滑等，發精兵擊北虜呼衍王，破之。勇於是上立加特奴為後王，八滑為後部親漢侯。陽嘉三年夏，車師後部司馬率加特奴等千五百人，掩擊北匈奴於閶吾陸谷，壞其廬落，斬數百級，獲單于母、季母及婦女數百人，一季母，叔母也。牛羊十餘萬頭，車千餘兩，兵器什物甚眾。四年春，北匈奴呼衍王率兵侵後部，帝以車師六國接近北虜，為西域蔽扞，乃令敦煌太守發諸國兵，及玉門關候、伊吾司馬，合六千三百騎救之，掩擊北虜於勒山，漢軍不利。秋，呼衍王復將二千人攻後部，破之。桓帝元嘉元年，呼衍王將三千餘騎寇伊吾，伊吾司馬毛愷遣吏兵五百人於蒲類海東與呼衍王戰，悉為所沒，呼衍王遂攻伊吾屯城。夏，遣敦煌太守司馬達敦煌太守司馬達　按：張森楷校勘記謂案于窴傳無「司」字，疑此衍文。將敦煌、酒泉、張掖屬國吏士四千餘人救之，出塞至蒲類海，呼衍王聞而引去，漢軍無功而還。

永興元年，車師後部王阿羅多與戊部候嚴皓不相得，遂忿戾反畔，攻圍漢屯田且固城，殺傷吏士。後部候炭遮領餘人畔阿羅多詣漢吏降。阿羅多迫急，將其母妻子從百餘騎亡走北匈奴中，敦煌太守宋亮上立後部故王軍就質子卑君為後部王。後阿羅多復從匈奴中還，與卑君爭國，頗收其國人。戊校尉閻詳慮其招引北虜，將亂西域，乃開信告示，許復為王，阿羅多乃詣詳降。於是收奪所賜卑君印綬，更立阿羅多為王，仍將卑君還敦煌，以後部人三百帳別屬役之，食其稅。帳者，猶中國之戶數也。

論曰：西域風土之載，前古未聞也。漢世張騫懷致遠之略，一前書張騫，漢中人，為博望侯。武帝時，上言大夏及安息、大宛之屬，大國奇物，誠得而以義屬之，則地廣萬里。帝從之。班超奮封侯之志，二超少時家貧，投筆歎曰：「丈夫當如傅介子、張騫，立功西域，以取封侯，安能久事筆硯乎！」語見超傳。終能立功西遐，羈服外域。自兵威之所肅服，財賂之所懷誘，莫不獻方奇，納愛質，露頂肘行，東向而朝天子。故設戊己之官，分任其事；建都護之帥，總領其權。先馴則賞籝金而賜龜綬，三龜謂印文也。漢舊儀曰：「銀印皆龜紐，其文刻曰『某官之章』。」後服則繫頭顙而釁北闕。立屯田於膏腴之野，列郵置於要害之路。馳命走驛，馳命走驛　按：刊誤謂「驛」當作「譯」。不絕於時月；商胡販客，日款於塞下。其後甘英乃抵條支而歷安息，臨西海以望大秦，拒玉門、陽關者四萬餘里，靡不周盡焉。若其境俗性智之優薄，產載物類之區品，川河領障之基源，氣節涼暑之通隔，梯山棧谷繩行沙度之道，身熱首痛風災鬼難之域，四前書杜欽曰：「罽賓本漢所立，殺漢使者，今悔過來順，使者送至懸度，歷大頭痛、小頭痛之山，赤土身熱之阪，臨崢嶸不測之深，臨崢嶸不測之深　按：殿本「深」作「淵」，校補謂係後人回改。行者騎步相持，繩索相引。」釋法顯游天竺記云：「西度流沙，屢有熱風惡鬼，過之必死。葱領冬夏有雪。有毒龍，若犯之，則風雨晦冥，飛砂揚礫。（過）〔遇〕此難者，（過）〔遇〕此難者　據刊誤改。萬無一全也。」莫不備寫情形，審求根實。至於佛道神化，興自身毒，而二漢方志莫有稱焉。張騫但著地多暑溼，乘象而戰，班勇雖列其奉浮圖，不殺伐，而精文善法導達之功靡所傳述。余聞之後說也，其國則殷乎中土，玉燭和氣，五天竺國記云：「中天竺人殷樂無戶籍，耕王地者輸地利。又其土和適，無冬夏之異，草木常茂，種田無時節。」爾雅曰：「四時和謂之玉燭。」靈聖之所〔降〕集，靈聖之所〔降〕集　據汲本、殿本補。賢懿之所挺生，六本行經曰：「釋迦菩薩在兜率陁天，為諸天無量無邊諸眾說法。又觀我今何處成道，利益眾生。乃觀見宜於南閻浮提生有大利益。」又云「誰中與我為父母者。觀見宜於天竺剎利種迦毗羅城白淨王摩邪夫人，可為父母」。又云「四生之中，何生利益。觀見同眾生、胎生、我若化生，諸外道等即誹謗我是幻術也。爾時菩薩觀己，示同諸天五衰相現。命諸同侶，波斯匿王等諸王中生，皆作國王，與我為檀越。命阿難及諸人等，同生為弟子。命舍利弗等，外道中生我，成道時當受我化，回邪入正。又有無量眾生，同隨菩薩於天竺受生，多所利益」也。神迹詭怪，則理絕人區，七維摩經曰：「以四大海水入一毛孔，不撓魚鼈等，而彼大海本相如故。又舍利弗住不思議菩薩，斷取三千大千國界，如陶家輪著右掌中，擲過恆河沙國界之外，其中眾生不覺不知，又復還本處，都不使人有往來相。」感驗明顯，則事出天外。八涅槃經曰涅槃經曰　按：「涅槃」之「槃」原皆作「盤」，逕據汲本、殿本改。：「阿闍王令醉象蹋佛，佛以慈善根力，舒其五指，遂為五師子見，爾時醉象惶懼而退。又五百羣賊劫奪人庶，波斯匿王收捉，剜其兩目，弃入坑中。爾時羣賊苦痛不已，同時發聲念南無佛。陁達摩佛以慈善根力，雪山吹藥，令入賊眼，皆悉平復如本。」而騫、超無聞者，豈其道閉往運，數開叔葉乎？不然，何誣異之甚也！漢自楚英始盛齋戒之祀，桓帝又修華蓋之飾。將微義未譯，而但神明之邪？詳其清心釋累之訓，空有兼遣之宗，道書之流也。九清心謂忘思慮也。釋累謂去貪欲也。不執著為空，執著為有。兼遣謂不空不有，虛實兩忘也。維摩詰云：「我及涅槃，此二皆空。」老子云：「常無，欲觀其妙；常有，欲觀其徼。」故曰道書之流也。且好仁惡殺，蠲敝崇善，所以賢達君子多愛其法焉。然好大不經，奇譎無已，一０維摩經曰：「爾時毗邪離有長者子名曰寶積。與五百長者子，俱持七寶蓋來詣佛所，頭面禮足，各以其蓋共供養佛。佛威神力令諸寶蓋合成一蓋，徧覆三千大千國界諸須彌山，乃至日月星宿，并十方諸佛說法，皆現於寶蓋中。」又維摩詰三萬二千師子坐，高八萬四千由旬，高廣嚴淨，來入維摩方丈室，包容無所妨礙。又四大海水入毛孔，須彌山入芥子等也。雖鄒衍談天之辯，莊周蝸角之論，一一史記曰：「談天衍。」劉向別錄曰：「鄒衍之所言五德終始，天地廣大，其書言天事，故曰談天。」莊子曰：「有國於蝸之左角者曰觸氏，有國於蝸之右角者曰蠻氏，相與爭地而戰，伏尸數萬，逐北旬有五日而後反。」郭璞注爾雅云：「蝸牛，音瓜。」談天言大，蝸角喻小也。尚未足以槩其萬一。又精靈起滅，因報相尋，若曉而昧者，故通人多惑焉。一二精靈起滅謂生死輪回無窮已。因報相尋謂行有善惡，各緣業報也。蓋導俗無方，適物異會，取諸同歸，措夫疑說，則大道通矣。

贊曰：逷矣西胡，天之外區。一逷，遠也，音它狄反。尚書曰：「逷矣西土之人。」土物琛麗，人性淫虛。不率華禮，莫有典書。若微神道，何恤何拘。二言無神道以制胡人，則匈猛之性，何所憂懼，何所拘忌也。

